---
layout: post
title: "Devoxx 2013 szumma"
date: 2013-11-24 20:39
tags: 
   - devoxx
type: dpc 
---
Már több mint egy hete vége van a Devoxxnak, de mindenképpen akartunk még írni, egy összefoglalást, hogy lezárjuk az előadásokról szóló folyamat és folytathassuk valami mással.

* A *milyen volt*-ról az egyik hangsúlyos elem, a rengeteg ember. Ennek egyrészt megvan a maga bája, hogy tech témában ennyire iszonytatóan sok ember (kb. 3200 ember) pörög egy vonalon, másrészt a logisztika kicsit kényelmetlen. Az ételeknél (szendvics osztás, krumpli osztás, stb.) fél órás sorok. Az előadás szünetében elmenni wc-re hasonló élmény (hehe, nyilván a női vécéken a terhelés barátibb volt).

* Ezt leszámítva a szervezés nagyon gördülékeny volt, látszott a sok éves rutin. A beléptetés például 10 perc alatt megvolt. A helyszín, egy város széli multiplex remek választás a termek szempontjából, de az egyéb infrastruktúráknál látszik, hogy több embert nem nagyon bírna el, így is billeg. Erre, ha jól értelmezem, nem a konferencia kibővítése a válasz, hanem külön Devoxx.UK és Devoxx.FR. Ha britek és franciák azokra járnak, akkor ide többen jöhetnek máshonnan.

* A technika teljesen jó volt. A wifi az esetek nagy részében működött. Az ajtók előtt kis NFC olvasókkal álltak. Kifelé menve ezekkel lehetett szavazni az előadásokról. Az NFC-s badge-ünket lehúztuk a felfelé vagy a lefelé nyíl előtt, a nagy hirdető falakon meg mindig látszott a napi top 3 és a heti top 3 előadás listája. Középen volt még egy csillag, azzal meg lehetett bookmarkolni az előadást, ha nem fértünk volna be. Amikor majd az előadások felkerülnek a Parleys.com-ra, jönni fog értesítés, hogy ezeket a kihagyott előadásokat megnézhessük.

* Előadás szünetekbe twitter üzenetek mentek a nagy kivetítőn. A Devoxx prezentáció template bal alsó sarkában az adott előadáshoz tartozó hashtag volt, a jobb alsó sarkában pedig az előadó twitter oldalának neve. (Két előadásnál volt ez kihagyva, egy francia előadó azt írta oda, hogy erre neki nincs ideje, egy Google-os előadáson pedig a G+ link volt oda rakva). Facebook szóba se jött.

* A mobil telefon alkalmazás egész vállalhatatlanra sikerült (program megjelenítésére: PhoneGap + AngularJS). Ha háttérbe került, akkor már újra inicializálta magát, újra és újra meg kellett keresni, hogy hol tartunk. Mivel papír programot nem is kaptunk ez meglehetősen kényelmetlen volt. Ennél még a HOUG konferenciák alkalmazásai is jobbak ;-)

* Az előadások elég jók voltak, tehát mondjuk az esetek többségében nem bántam meg, hogy beültem. Nyilván itt is voltak melléfogások, de látszott, hogy sok előadást már úgy hívtak meg, mert tudták, hogy máshol sikeres volt. (Ez azt is jelenti, hogy több TOP előadást is akár meg lehet találni a neten a JVMLS vagy a JavaOne oldalán). Az is látszott, hogy az Oracle ide is a JavaOne-os előadásait hozta. Mivel itt csak kevesebb helyük volt, ez már eleve egy válogatott felhozatalt jelent. Tehát ha valaki csak a JavaOne jó előadásaira kíváncsi elég Belgiumig elmennie.

* Szekciók nem voltak. Az azonos tematikájú előadások (pl. Android, HTML/Js) is mindig más teremben voltak. Ennek gondolom technikai okai voltak, így rugalmasabban lehetett játszani a különböző nagyságú termekkel. Viszont aki speciális témák elkötelezettje (pl. HTML/Js), annak is rohangálnia kellett.

Összességében mindenkinek ajánljuk a konferenciát, akit a Java érdekel. (Akit viszont *csak* Android, vagy csak Javascript, az talán jobb helyet is talál) Ez egy össz-Java konferencia volt, viszonylag erős JavaEE jelenléttel. JVM feletti egyéb nyelvek (Clojure, Scala, Kotlin, Ceylon...) nagyjából egy-egy előadás erejéig merültek fel. Egy év múlva ingyenesen elérhető lesz minden előadás a Parleys.com-on, illetve néhány hét múlva ugyanott fizetősen. Aki nem tudott kijutni, az oda olcsóbban befizethet, kérhet három nap dedikált munkaidőt és végignézheti az előadásokat. A személyes beszélgetésekről, BOF-ról, kiállításról ugyan lemarad, de mondjuk a sorban állásokról is. A tartalom elérhető, csak rá kell szánni az időt. 

PS: Akit még a tartalom érdekel jó szívvel ajánljuk Tvik [remek összefoglalóját](http://kodzaj.blog.hu/2013/11/22/devoxx).
