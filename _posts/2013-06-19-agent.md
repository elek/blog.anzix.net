---
title: Java agentek
tags:
   - agent
   - jvm
   - proxy
date: 2013-06-19 15:45
---

Az agentek és az annotációs processzorok a Java ökoszisztéma két olyan csoportja, ami szerintem méltatlanul el van hanyagolva. Persze több framewörk is használja őket, de a napi munka során jóval kevesebbszer látom használni őket, mint amennyire szerintem lehetne. 

Az agentekről található egy remek leírás [itt](http://dhruba.name/2010/02/07/creation-dynamic-loading-and-instrumentation-with-javaagents/). Lényege, hogy vagy az alkalmazás futtatása előtt, vagy közben hozzá lehet kapcsolódni a futó JVMhez és módosítani lehet a byte-codon. Ez persze mindenféle zseniális dologra használható (pl. bizonyos módokban az AspectJ is ezt használja.) De a szép az, hogy önmagában azt, hogy az agent kódja minden előtt lefut nagyon jól ki lehet használni, még akkor is, ha nem is akarunk byte code-ot manipulálni.

## 1.

 A minap kiderült, hogy bizonyos függvénykönyvtárak nem használják a http.proxyPassword és a http.proxyUser környezeti változókat. A [leírás](http://rolandtapken.de/blog/2012-04/java-process-httpproxyuser-and-httpproxypassword) szerint ez természetes, és csak egy java.net.Authenticator interface-re van szükségem, amit egy statikus metódus hívással lehet regisztrálni. Mondjuk a probléma a gradle alatt meghúzódo wagon provider alatt lévő apache httpclient működése közben jött elő, tehát kódot nem nagyon akartam módosítani. Aztán az egész statikus inicializáló kódot beraktam egy [agentbe](https://github.com/elek/proxyagent/blob/master/src/main/java/net/anzix/proxyagent/Agent.java), és a GRADLE_OPTS-hoz hozzá adtam a ```-agent:proxyagent.jar``` kapcsolót, és láss csodát minden jó lett hirtelen.

## 2.

 Egy másik esetet már a múltkor is említettem. Egy meglehetős lassú Maven buildről érdekelt volna, hogy mi lassú benne. Kicsit belenézve a Maven forrásba úgy tűnt, hogy nincs egyértelmű mód _build listener_ regisztrálására (amit pl. az ANT alapból [támogat](http://ant.apache.org/manual/listeners.html)). Kis patcheléssel talán sikerült volna, de nekem módosítatlan Maven-en kellett volna futnia.

A Maven konzoloutput parseolásával kigyűjthetőek lettek volna az alapvető információk, mert minden goal futtatásakor a maven kiírta egységes módon, hogy mi következik, de ahhoz kellett volna a kimenetben minden sor elején egy timestamp. A CI szerver kimenetén ez meg volt, de a konzolos futtatásnál nem.

Biztos lett volna más mód is, de a leggyorsabb megoldás itt is az lett, hogy egy agent kicserélte a System.out és System.err alatt lévő PrintStream-eket egy olyan implementációra, ami kiírja a dátumot minden sor elején. (Első körben egy AbstractMavenLifecycleParticipant implementációban próbáltam ugyanezt, amit a plexus konténerbe beregisztráltam, de mire ott lecseréltem a System.out-ot, addigra már más komponensek gondosan elmentettek egy referenciát az eredetiből, tehát az nem ment).